Marta Pettersson
2020-11-09
SCRUM
Scrum är ett av flera ramverk som implementerar det Agila tankesättet. Ramverket är lättviktigt och lättförståeligt. Arbetet är uppdelat i korta iterationer, s.k. Sprintar. Människorna inom ett Scrumteam är uppdelade i tre roller: Produktägare,Scrum Master och Utvecklingsteam. Genom ett antal definierade dokument kan Utvecklingsteamets arbete struktureras, kommuniceras och visualiseras i realtid. För att effektivisera processen, definierar Scrum de ceremonier och möten som behövs för att arbetet ska flyta på. 


Scrum uppfanns under 1990-talet och är idag en etablerad metodik för systemutveckling som används över hela världen. En fördel med scrum är fokuseringen på affärsnytta och möjligheten att förändra projektet på ett strukturerat sätt. I scrum finns det inte en klassisk kravspecifikation utan en har istället en backlog. En backlog är kort sagt en prioriterad och levande lista med önskemål. Detta innebär att i ett projekt kan önskemål som är aktuella vid projektets start falla bort om de prioriteras ned under projektets gång och nya önskemål kan också läggas till.


Just ordet "scrum" är en term från sporten rugby, och är den täta axel mot axel-formation teamet använder för att föra bollen framåt när den sätts i spel. De japanska forskarna Hirotaka Takeuchi och Ikujiro Nonaka myntade uttrycket och tyckte rugby var en bra liknelse eftersom ett tvärfunktionellt team samarbetar för att göra klart produkten på samma sätt som ett rugbylag spelar tillsammans för att föra bollen uppför planen. Scrum skapades ursprungligen av Jeff Sutherland och Ken Schwaber.
I scrum finns 3 uttalade roller:
Produktägare (product owner):
Produktägaren sammanställer och prioriterar önskemål om tillägg och ändringar främst utifrån affärsnytta. I ett webbprojekt är det vanligt att produktägaren är en projektledare hos beställaren.
Scrum master:
Scrum mastern coachar teamet och ser till att allt rullar på smidigt. Scrum mastern stämmer av mellan aktörer samt ser till att det inte finns några hinder för teamet.
Team:
Teamet är självorganiserande och bestämmer gemensamt vem som gör vad och hur en löser olika uppgifter.
Vilka komponenter finns inom scrum?
Backlog (Product backlog)
En prioriterad lista med alla önskemål om produkten. Produktägaren prioriterar och ansvarar för backlogen. En backlog skrivs ofta i form av user stories men kan även vara organiserad på andra sätt. Genom att jämföra de tidsestimerade och prioriterade önskemålen med tillgänglig tid tas en sprint backlog fram som teamet åtar sig att genomföra.


Sprint backlog
Den del av produktbacklogen som teamet åtar sig att implementera under en sprint.


Sprint
I scrum delas arbetet in i sprintar. En sprint kan vara mellan 3 och 30 dagar lång. På Happiness arbetar vi gärna med 2 veckors sprintar. En sprint inleds med ett planeringsmöte (Sprint planning) och avslutas med en demonstration och genomgång av det som utvecklats under sprinten (Sprint review). Under sprinten sker dagliga Daily scrums och sist i en sprint görs en återblick (Sprint retrospective).


Daily scrum
Ett kort statusmöte för teamet. Scrum master går igenom alla personer i teamet
som besvarar 3 frågor:
1. Vad har jag gjort sedan igår?
2. Vad ska jag göra till imorgon?
3. Finns det något som hindrar mig?


Sprintgenomgång (Sprint review)
En genomgång av status på det arbete som genomförts i sprinten samt demonstration av funktionaliteten för produktägare, kunder och andra inbjudna intressenter. Syftet är att alla intressenter ska få bästa möjliga förståelse för dagsläget.


Återblick (Sprint retrospective)
Team, scrum master och produktägare går tillsammans igenom erfarenheter från sprinten och identifierar möjliga förbättringar i arbetssättet. Punkter väljs ut och åtgärdas i kommande sprint. 


Sprint planning
Produktägaren, scrum master och teamet går igenom de önskemål som finns. Därefter bryter teamet ned kraven och tidsestimerar (ofta med planning poker och ibland med story points istället för timmar).
För- och nackdelar med SCRUM
Värt att nämna är att SCRUM passar inte alla typer av arbetsprojekt. Men det fungerar för det mesta bra och har fått mycket positiv kritik när det kommer till mjukvaru- och webbutveckling. Det är svårt att identifiera nackdelar med SCRUM eftersom arbetsmetoden är så pass holistisk, strukturerad och involverande av alla inblandade intressenter. Ständig uppföljning i form av sprintgenomgångar under arbetets gång förebygger mot merarbete, och återblickarna ger möjlighet till kontemplation och förbättring. Daily scrums stärker arbetsteamets kommunikation, eliminerar andra möten, identifierar snabbt hinder som då snabbt kan tas tag i, markerar och främjar snabbt beslutsfattande och förbättrar teamets kunskapsnivå.


Däremot är det vanligt att ett arbetsteam som aldrig någonsin jobbat i SCRUM upplever metoden som något avancerad och därav till och med avskräckande. Det kan vara mycket att smälta och sätta säga in i, nya termer och koncept mm. Men de flesta som fått pröva på att arbeta på detta sätt vittnar om en positiv upplevelse av metoden. 


Om en tittar till ämnet teknisk skuld finns det här svårigheter med SCRUM, eftersom det inte finns en tydlig roll som ansvarar för att hantera det området. Den tekniska skulden bör prioriteras för att undvika problem med att implementera ny funktionalitet i framtiden, samt förlänga produktens livslängd. I många fall upplever utvecklarna en press på att producera det önskade resultatet under en sprint. Eftersom fokus i SCRUM ligger på att leverera mervärde till produkten, blir allt annat sekundärt. Stressen som uppstår på grund av detta kan resultera i hastiga lösningar med sämre kvalité och/eller förseningar på grund av dåliga estimeringar. Stress och den tekniska skulden tenderar att byggas på om inte åtgärder tas. Det krävs en medvetenhet hos de som arbetar med SCRUM att det kan vara bra att flytta fokus från här och nu samt snabb leverans, till framtiden och se till att produkten blir så bra som möjligt i ett längre perspektiv. 


Källor: 
http://lup.lub.lu.se/luur/download?func=downloadFile&recordOId=8881905&fileOId=8881907
https://www.addq.se/inspiration-kunskap/vad-ar-teknisk-skuld
https://sv.wikipedia.org/wiki/Scrum 
https://www.scrum.org/ 
https://agilemanifesto.org/iso/sv/principles.html 




________________


GRAFISK PROFIL
Vad är en grafisk profil?
Grafisk profil är en typ av manual/instruktion för hur ett företags/organisations 
* logotyp,
* färger, 
* typsnitt och 
* grafiska element som kan ingå i den visuella kommunikationen ska användas. 


Syftet är att kunna kommunicera enhetligt för att bygga ett starkt varumärke. Genom att vara konsekvent med designen så blir det tydligt för mottagaren vem kommunikationen kommer ifrån och det skapar igenkänning.
Att göra en grafisk profil
För att nå ut på de digitala plattformarna är en grafisk profil anpassad för digitalt bruk a och o. Det krävs därför att filformat, fotografiska bilder samt typsnitt anpassas, och att det grafiska materialet klarar av responsivitet samt kraven för webben generellt. 


Profilen kan med fördel sammanställas på en digital plattform som Dropbox eller liknande, för att sedan ha som utgångspunkt när en skapar bilder, reklamkampanjer, affischer, bloggheader, hemsidedesign, visitkort m.m. Vissa företag har också sin grafiska profil på sin hemsida med nedladdningsbara logotyper, färger, m.m. för att underlätta för kunder eller liknande som ska jobba med profilen.


Generellt kan en säga att en grafisk profil bör innehålla:
* En logotyp, gärna i några olika utföranden så den kan anpassas efter olika användningsområden.
* En eller flera färger
* Ett eller två typsnitt
* Eventuella mönster, symboler eller andra grafiska element


Viktigt att tänka på: vad ska kommuniceras och till vem? Vad kan alla olika element i en grafiska profil skapa för associationer hos den som ser den digitala kommunikationen? Alla tolkar inte saker på samma sätt – så det är viktigt att tänka igenom konnotationer, symbolik, färgassociationer osv. 
För- och nackdelar med Grafisk profil
En grafisk profil i sig bidrar med tydlighet både för mottagare och kommunikatör, och konsekvent kommunikation skapar igenkänning. Det är dock viktigt att verkligen tänka igenom sin grafiska profil. Representerar den verkligen det du vill kommunicera? Kan det en själv tolkar på ett visst sätt tolkas på ett helt annat sätt av en annan person? Det finns många kommunikationsmissar en kan begå, däremot ska detta såklart inte avskräcka en helt från att skapa en grafisk profil för det. 


Det är på många sätt lättare för att arbeta fram en lämplig webbdesign när det finns en utförlig grafisk profil att följa, eftersom en då vet hur kommunikationen ska se ut utåt. Kort sagt slipper du som webbdesigner identifiera och fatta en rad beslut kring kundens visuella identitet, och får mer tid att fokusera på att utveckla en fungerande produkt. 
När det finns en grafisk profil är inte pappret blankt, vilket kan göra det lättare att sätta igång kreativiteten och föra arbetet framåt. Däremot kan regler även hämma kreativitet och hindra idéer att flöda fritt. Ibland kanske en “bättre” design finns runt hörnet men en tillåts inte utforska det iom att en måste följa den grafiska profilen. Som webbutvecklare/designer kan det bli en utmaning i sig att följa en grafisk profil som en själv inte gillar. En kanske får feedback från kund som inte känns estetiskt rimlig, men vad som är snyggt respektive fult är en subjektiv upplevelse. I de flesta lägen gäller den gamla klyschan “kunden har alltid rätt”. Oftast är det bästa alternativet för ens egen del att försöka göra kunden nöjd. Det skapar mer jobb för en själv i det långa loppet och en blir eftertraktad på arbetsmarknaden. 


Källor:
https://teknifik.se/2016/02/grafisk-profil-vad-det-ar-och-varfor-du-behover-en/
https://sv.wikipedia.org/wiki/Grafisk_profil
https://nyladesign.se/snabbkurs-grafisk-profil/
https://du.diva-portal.org/smash/get/diva2:1170453/FULLTEXT01.pdf




________________


TILLGÄNGLIGHET
Tillgänglighet är ett begrepp som används för att beskriva hur pass väl en verksamhet, plats eller lokal fungerar för människor med funktionsnedsättning. Detta innefattar lokalers fysiska beskaffenhet, tillgången till information och ett bra bemötande.


Tillgänglighet på webben betecknar hur väl en webbplats fungerar för personer med funktionsnedsättning. Exempelvis använder personer med lässvårigheter, grava synskador eller som är blinda textbrowsers med uppläsningsfunktion. För att dessa ska kunna ta del av en bild måste den ha en beskrivande text, en så kallad ALT-text. Information och tjänster ska kunna användas av alla människor oavsett till exempel funktionsnedsättning (eller ”bredast möjliga spektrum av egenskaper och förmågor” som det står i definitionen av ”tillgänglighet” i ISO-standarden 26 800). 


Tillgänglighet på webben standardiseras i riktlinjerna Web Content Accessibility Guidelines (WCAG), som har tagits fram av WAI (Web Accessibility Initiative) inom W3C (World Wide Web Consortium). I Sverige har WCAG först tolkats av myndigheten Verva i Vägledningen för 24-timmarswebben. Denna reglerade hur statliga myndigheter ska arbeta med tillgänglighet och fungerar också om rekommendation för hur alla offentliga webbplatser ska se ut och fungera. Vägledningen har sedan ersatts av webbriktlinjer.se (Vägledningen för Webbutveckling - De officiella riktlinjerna för hur en bör arbeta med webbplatser i offentlig sektor), ursprungligen framtagna av e-delegationen. Sedan 1 januari 2019 lagstadgas dessa av Förordning (2018:1938) om tillgänglighet till digital offentlig service, som utgör den svenska implementation av webbtillgänglighet direktivet inom EU. Ansvarig för webbriktlinjer.se, och tillsynsmyndighet för lagen, är DIGG. Dessa svenska riktlinjer och lagar hänvisar till standarden WCAG nivå AA.


Begreppet tillgänglighet är centralt i Vägledningen för Webbutveckling. Det betyder bland annat att information och tjänster ska gå att nå; servern ska vara åtkomlig, filformatet läsbart, säkerheten god, prestandan acceptabel m.m. Vägledningens huvudfokus är den aspekt av tillgänglighet som har att göra med funktionshinder. Socialstyrelsen definierar funktionshinder som en ”begränsning som en funktionsnedsättning innebär för en person i relation till omgivningen”. Funktionshinder orsakas alltså av det glapp som kan finnas mellan individens förmågor och omgivningens krav. Funktionsnedsättningar kan vara tillfälliga eller bestående, men tillgänglighet kan ofta förhindra att en funktionsnedsättning medför funktionshinder. 


Ett bra sätt att förhindra att funktionshinder uppstår är att utgå från den breda variation som finns mellan olika människors förmågor och egenskaper, snarare än att designa för en genomsnittlig användare. Ett sådant förhållningssätt kallas för design för alla eller universell utformning. Det handlar inte bara om funktionsnedsättningar utan om hela den mångfald som präglar användarnas behov, förmågor och egenskaper. Ibland är särlösningar nödvändiga, men så långt som möjligt bör de ordinarie lösningarna fungera för alla. Det blir mer inkluderande och ofta billigare och bättre för alla.


Webben ger stora möjligheter att tillhandahålla information och tjänster utan att diskriminera användare. Detta förutsätter dock att de utformas på ett korrekt sätt. Genom att väva in tillgänglighet i utvecklingsprocessen skapas förutsättningar för att så många som möjligt kan använda tjänster och information. Därmed bidrar tillgänglighet till ökad effektivitet för både den som tillhandahåller en tjänst och den som använder den. Det innebär bl.a. att en utgår från de grundläggande principerna i WCAG 2.0:


* Möjlig att uppfatta – Information och komponenter i ett användargränssnitt måste presenteras för användare på sätt som de kan uppfatta.
* Hanterbar – Komponenter i ett användargränssnitt och navigering måste vara hanterbara.
* Begriplig – Information och hantering av användargränssnitt måste vara begripligt.
* Robust – Innehåll måste vara robust nog för att kunna tolkas på ett pålitligt sätt av ett brett spektrum av olika användarprogram, inklusive hjälpmedel.


Det finns många webbriktlinjer som handlar om tillgänglighet. Läs mer: https://webbriktlinjer.se/principer/tillganglig/
För- och nackdelar med Tillgänglighet
Tillgänglighet i sig är något som borde vara en självklarhet. Däremot kan det vara svårt i vissa lägen att prioritera tillgänglighet när det kommer till designval. Vissa utseenden på sidor/applikationer går tyvärr inte alltid i linje med den bästa tillgängligheten. Men som företag måste man ibland ta sådana beslut där looken måste gå före. Ta tex ett modemärke som vill ha en modern hemsida som känns i tiden. Om vi då säger att det är en trend just då att ha en nästan helt gömd meny - av någon anledning - så måste utvecklaren ta detta i hänsyn. Det är en trend och kunden efterfrågar trendigt. Då får dessvärre tillgängligheten sig en törn men förhoppningsvis kanske en kan jobba in tillgänglighet på något annat sätt. Det gäller att försöka vara kreativ, ha tillgänglighet i bakhuvudet och göra det bästa av situationen. Ofta handlar tillgänglighet om tydlighet och ibland går det inte hand i hand med en snygg design. Men ofta skulle jag själv säga att det är just det det gör. En massa beskrivande text som tar upp halva sidan kanske inte känns så lyxigt - men tydlighet, minimalism och enkelhet är något som ofta skapar en tilldragande design. Varför skulle inte tillgänglighet kunna vara något attraktivt? Det känns hur som helst inte så fräscht med en mystiskt “cool” design på bekostnad av diskriminering av människor. 


Tillgänglighetskrav som jag har implementerat i detta projekt:
* 1.1.1: Beskriv med text allt innehåll som inte är text.
   * Med hjälp av alt beskriver jag bilder, och med aria-label attribut förtydligar ikoner och jag vart länkar leder.
* 1.4.3: Använd tillräcklig kontrast mellan text och bakgrund.
   * Med hjälp av Inspektera i browsern, välja ett element så kan jag se om kontrasten är tillräckligt hög. 
* 2.4.2: Skriv beskrivande sidtitlar.
   * Använder tagen title i head för att beskriva varje html sida lite kort. 
* 2.1.1: Utveckla systemet så att det går att hantera med enbart tangentbordet.
   * Det går att hantera all funktionalitet utan krav på hastighet. Viktigt eftersom många hjälpmedel i praktiken fungerar som tangentbord. 
* 2.4.6: Skriv beskrivande rubriker och etiketter
   * Tydliga beskrivningar är bra för alla användare, men framför allt för personer som har lässvårigheter och försämrat korttidsminne eftersom det ger det en möjlighet att förutse vad varje del av webbplatsen innehåller. För personer som navigerar med tangentbordet och/eller använder skärmläsare ger det en möjlighet att hoppa till olika delar av innehållet.
* 3.1.1: Ange sidans språk.
   * Jag använder attributet lang i html tagen för att förtydliga att sidornas språk är svenska. 
* 3.2.3: Var konsekvent i navigation, struktur och utformning.
   * Låter meny, sidhuvud, sidfot, ikoner se ut på samma sätt på hela webbplatsen. Vissa blinda användare memorerar strukturen på en webbplats, och om den förändras mellan sidorna blir det besvärligt för dessa användare, liksom för personer med vissa kognitiva funktionsnedsättningar. Om webbplatsens layout är konsekvent kan färgerna skilja sig mellan avdelningarna utan att påverka enhetligheten, så länge de enskilda elementen beter sig likadant och återfinns på samma ställe.


Källor:
https://webbriktlinjer.se/ 
https://sv.wikipedia.org/wiki/Tillg%C3%A4nglighet_f%C3%B6r_personer_med_funktionsneds%C3%A4ttning